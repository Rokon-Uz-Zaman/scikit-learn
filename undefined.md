# স্ট্যান্ডিং অন দ্য সোল্ডারস অফ জায়ান্টস

মেশিন লার্নিং নিয়ে প্রায় ৪০টার মত বই কিনে ফেলেছি এর মধ্যে। আসলে নেশা এবং পেশা যদি এক হয়ে যায় তাহলে আসলে কিছু করার থাকে না। আর - সামান্য কিছু বই তো। বাংলাদেশি টাকায় হয়তোবা একেকটা বইয়ের দাম পড়ে পঁচিশশো করে। জ্ঞানের জন্য এই টাকা আসলে কোন ব্যাপারই না। তবে এটাও ঠিক এই প্রযুক্তিটার ব্যাপারে বেসিক কিছু ধারণা দেওয়ার জন্য এতগুলো বইয়ের দরকার ছিল না। আমার বই কেনার পেছনে মোটিভেশন অন্য।

এই 50 বছরের দ্বারপ্রান্তে এসে আমি যে কয়েকটা জিনিস বুঝতে পেরেছি তার মধ্যে একটা হচ্ছে অন্যের চোখে একটা জিনিস কে দেখা। এই ব্যাপারটা আমি চেয়েছি এই phd research করতে গিয়ে। Phd রিসার্চের একটা বড় অংশ হচ্ছে অন্যের লিটারেচার রিভিউ করা। আর অন্য সব মানুষের একই বিষয়ে তাদের রিসার্চগুলো যখন রিভিউ করছিলাম তখন দেখলাম অসম্ভব বেশ কিছু জিনিসপত্র। বেশিরভাগ সময় দেখতাম উনারা় ওই সমস্যাটাকে যেভাবে দেখছেন সেভাবে আমি হয়তো চিন্তাই করিনি। পৃথিবীর যেকোন সমস্যা সেটাকে যখন সবাই একভাবে দেখেন তখন সেটা থেকে খুব একটা ভালো জিনিস পাওয়া যায় না। সে কারণে উন্নত বিশ্ব গুলোতে ভিন্নমতের প্রাধান্য দেয়া হয়। একই সমস্যা কিন্তু সেটার দেখার ভঙ্গি বিভিন্ন হওয়ায় সেটার সমাধান এগিয়ে যায় তাড়াতাড়ি। নানা মুনির নানা মত হলেও সমস্যা সমাধানে বিভিন্ন আঙ্গিক যেকোনো সমস্যা কে খুব দ্রুত সমাধানে নিয়ে আসে। এটা আমার বাস্তব অভিজ্ঞতা। মেশিন লার্নিং নিয়ে নানা লেখক এর বিভিন্ন বই পড়তে গিয়ে তাদের ধারণা সম্পর্কে আঁচ পাওয়া যায়। ওই একই বিষয় নিয়ে যখন আর একজন 10-20 বছর ধরে কাজ করছেন, তাদের সেই perspective আপনি পেয়ে যাচ্ছেন অল্প সময়ের মধ্যে। আপনি তাদের ধারণার পুরো গভীরতা না পেলেও যে পার্সপেক্টিভ টা পাবেন সেটাই বা কম কিসে। চল্লিশটা লেখক এর অভিজ্ঞতাই বা কেন ছেড়ে দিব আমি?

দ্বিতীয় কনটেক্সটে পেয়েছি প্রিয় বৈজ্ঞানিক আইজাক নিউটন থেকে। উনি একটা অসাধারণ কথা বলেছিলেন ১৬৭৫ সালে। উনার কথাটাই হুবহু তুলে দিচ্ছি এখানে। "If I have seen further it is by standing on the shoulders of Giants." মাথা খারাপ করে ফেলার মত একটা কথা। উনি বলতে চেয়েছেন, আমি যদি আজ বেশি জেনে থাকি তাহলে সেটা সম্ভব হয়েছে আমার আগের ডিসকভারিগুলো থেকে। উনি উনার আগের আবিস্কার গুলো কে ভিত্তি করেই এগিয়েছেন নতুন আবিষ্কারগুলোর দিকে। উনি যদি উনার আগের আবিষ্কারগুলোকে বিশ্বাস না করতেন, অথবা যথাযথ সম্মান না দিতেন, তাহলে উনাকে সবকিছু করতে হতো কেচে গন্ডুস করে। ধরুন আজকে আমাকে নতুন করে মাইক্রোপ্রসেসর কে আবিষ্কার করতে হয় তাহলে আমি আমার লাইফ টাইমে কখনোই বর্তমান প্রজন্মের জিপিউ ব্যবহার করতে পারতাম না। আমি একটা মাইক্রোপ্রসেসরের ভেতরে বিলিয়ন বিলিয়ন ট্রানজিস্টার কে baseline ধরে নতুন কিছু আবিষ্কার করার চিন্তা করতে পারি। তার মানে আগের আবিষ্কারগুলোর উপরে পা রেখে আমরা সামনের আবিষ্কার গুলোকে এক্সপ্লোর করতে পারি। আমার অভিজ্ঞতায় দেখেছি আমরা আমাদের পূর্বসূরিদের কার্যক্রমকে অনেক সময় এনডোর্সমেন্ট করি না বলে উনাদের প্রজ্ঞা গুলো আমাদের কাজে ব্যবহার করতে পারি না। আজকে পৃথিবীতে যত প্রযুক্তির উৎকর্ষ এসেছে তার শতভাগই এসেছে আগের আবিষ্কারগুলোর উপর ভরসা করে। সে কারণে এই মেশিন লার্নিং নিয়ে যারা গত 20 বছর ধরে কাজ করছেন তাদের ধারণা অবশ্যই গুরুত্বপূর্ণ। গত কয়েক বছরে এই মেশিন লার্নিং গুরুদের বইগুলো পড়ে আমার এই উপলব্ধি হয়েছে। উনারা যে প্রজ্ঞা পেয়েছেন গত 20 বছর ধরে তার ছিটেফোটা হয়তোবা আমরা পাচ্ছি একদিনের এক বসায়, ওই বইটা হাতে নিয়ে।

মেশিন লার্নিং নিয়ে আমার সবগুলো বইয়ে থাকবে আমাদের পূর্বসূরিদের ধ্যান ধারণা। আমি চেষ্টা করব তাদের 20-30 বছরের ধ্যান-ধারণাকে packaging করতে চাইব আমার বইগুলোতে। আমার বলতে বাধা নেই আমি আসলে কোন কোন বইগুলো ব্যবহার করছি। সেগুলো আপনি পাবেন আমার বিবলিওগ্রাফি গুলোতে। আমি একদমই লজ্জা পাই না এ ব্যাপারগুলোতে। আমি যা শিখেছি তার অধিকাংশই এসেছে আমাদের machine learning পূর্বসূরী দের কাছ থেকে। সেগুলোতেই চেষ্টা করব আপনাদের ধরিয়ে দিতে। আমি যেভাবে আমার পূর্বসূরীদের কাঁধে পা দিয়ে সামনে এগিয়েছি, সেভাবে আপনিও আমার কাঁধে পা দিয়ে সামনে এগুবেন। এটাই পৃথিবীর নিয়ম। আমরা ব্যতিক্রম কিছু করছি না।

