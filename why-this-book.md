# কেন বইটা লিখতে চাইলাম?

> Everything should be made as simple as possible, but not simpler.
>
> -- Einstein

গত বছরই একটা বই লিখেছি মেশিন লার্নিং এর ওপর। শুরুটা ছিলো "আর" প্রোগ্রামিং এনভায়রনমেন্ট দিয়ে। তার দ্বিতীয় সংস্করণে সেটাকে আপডেট করেছি পাইথন দিয়ে। তাহলে এই বই কেন?

নতুন বইটা লিখেছি কিছুটা মন খারাপ করে। প্রথম বইটা লেখার পর প্রথম যে ধরণের 'রেসপন্স' পেলাম সেটা হচ্ছে 'আর' এনভায়রনমেন্ট এ কেন? কেন নয় পাইথনে? সেটার উত্তর দিয়েছি সেই বইতে। বলেছি, মেশিন লার্নিং গোড়া থেকে শিখতে 'আর' একটা অসাধারণ টুল। যারা প্রোগ্রামিং এনভায়রনমেন্ট থেকে আসেন না, তাদের জন্য জিনিসটা 'গড সেন্ড'। পৃথিবীর নামকরা সব ডাটা সাইন্টিস্টরা কিন্তু কম্পিউটার প্রোগ্রামার ব্যাকগ্রাউন্ড থেকে আসেননি। তারা  কিভাবে শুরু করেছে? পাশাপাশি "আর" আরেকটা টুল যেটার শুরুটা শিখতে দিন দুই লাগে। আর আমি? দুটোই জানি। যখন যেখানে লাগে। আবার পাইথন জানা আর মেশিন লার্নিং বোঝা - দুটো দুই জিনিস। পাইথন জানা অনেককেই মেশিন লার্নিং নিয়ে হা পিত্যেস করতে দেখেছি বেসিক ধারণাটা ঠিকমতো না থাকার ফলে।  

তবে, আমাকে সবার মতামতকেও দাম দিতে হবে। পাইথনকে পানির লেভেলে কিভাবে নিয়ে আসবো সেটা নিয়ে ভেবেছি অনেক। কিনেছি নতুন অনেক অনেক বই। অ্যামাজন থেকে। বোঝার চেষ্টা করেছি শুরুটা কিভাবে করা যায়? আগে অফিসে যেই জিনিসটা 'আর' দিয়ে করতাম সেটা এখন চেষ্টা করি পাইথন দিয়ে করতে। তবে যাই করি না কেন - 'সহজ' করার 'কীওয়ার্ড' ঝুলে থাকছে সব জায়গায়। সেখানে আমাকে সাহায্য করেছে আমার ঝুলিতে থাকা প্রায় ৮০ এর বেশি ওপর প্রশিক্ষণ। সেটা পাইথন নয়। সেটা জীবন দর্শন। 

সবাইকে কিভাবে পানির মতো করে বোঝাবো সেই চেষ্টাটা করবো সেই অভিজ্ঞতার ঝুলি থেকে ধার করতে। আগেই বলেছি - সেই স্ট্রাটেজি মানে কৌশলগুলো আসবে এতো বছরের দর্শন থেকে।

{% hint style="info" %}
বাজারে প্রচুর ইংরেজি বই আছে যেগুলো কম্পিউটার সাইন্সের গ্রাজুয়েট বা পিএইচডি স্টুডেন্টদেরকে টার্গেট করে লিখা। অনেক অ্যাডভান্সড ম্যাথ দেয়া আছে সেখানে। আমার সেখানে কোন সমস্যা নেই। আমার কথা অন্য। আজ পর্যন্ত যতো অ্যাডভান্সড মেশিন লার্নিং অ্যালগরিদম এসেছে সেগুলোকে কমার্শিয়াল অথবা রিসার্চ অ্যাপ্লিকেশনে আনতে সেই জ্ঞানের প্রয়োজন নেই। এছাড়াও গুগল, অ্যামাজন, নেটফ্লিক্স, ফেসবুকের মতো কোম্পানির কাছে এতো "লো হ্যাঙ্গিং ফ্রুট" প্রোডাক্ট রয়েছে সেখানেও সবসময় ওই অ্যাডভান্সড ম্যাথ নিয়ে পাগল হচ্ছে না তারা। 

বাংলাদেশ বোয়িং কোম্পানি থেকে ড্রিমলাইনারের মতো অ্যাডভান্সড বিমান কিনেছে। এখন বাংলাদেশ যদি সেই 'অ্যাডভান্সড' ড্রিমলাইনার' বিমানটি চালানোর জন্য "বোয়িং কিভাবে বিমানটি তৈরি করেছে" সেটা জানার জন্য দৌড়াদৌড়ি করে, সেটা কি লাভজনক হবে? নাকি বিমানটিকে সর্বোত্তমভাবে ব্যবহারের জন্য বিমানটি ঠিকমতো চালানো এবং মেইনটেনেন্স জ্ঞান নিতে পারলেই কাজটা সহজ হবে। এর পাশাপাশি কিভাবে বিমান তৈরি করেছে সেটা জানলে ভালো, তবে সবকিছুর প্রায়োরিটি জানলে কাজের সুবিধা হয়।  
{% endhint %}

{% hint style="info" %}
সেভাবে, মেশিন লার্নিংকে রিসার্চ বা কমার্শিয়াল অ্যাপ্লিকেশনে 'কমোডিটি টুল' হিসেবে 'ইমপ্লিমেন্টেশন' অথবা ইন্টিগ্রেট করার কাজটা করতেই কিন্তু এই বই লেখা। সেই জ্ঞান অর্জন করতে আপনাকে 'পিএইচডি' করতে হবে না। পাশাপাশি টুলগুলো ব্যবহারের জন্য গ্রাজুয়েট বা পিএইচডি স্টুডেন্টদের সেই ব্যাকগ্রাউন্ড দরকার নেই। ক্যালকুলাস, লিনিয়ার অ্যালজেব্রা, স্ট্যাটিসটিক্স আর প্রোবাবিলিটি থিওরি লাগলে এই আমিই নিয়ে যাবো অন্য ট্র্যাকে।  
{% endhint %}

তাহলে কি কথা রইলো?

ঠিক ধরেছেন। মেশিন লার্নিংকে ঠিকমতো ব্যবহার করতে শেখা। 

